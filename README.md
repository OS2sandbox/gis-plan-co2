## Hvad er PlanCO2?
PlanCO2 er et GIS-plugin, der udregner det urbane CO2-aftryk fra bygninger, veje og åbne arealer. Værktøjet er udviklet i et samarbejde mellem Københavns Kommune, Middelfart Kommune, Henning Larsen, Rambøll og BUILD, og er finansieret af Plan22+ med formålet at skabe gennemsigtighed i lokalplaners potentielle klimapåvirkning. 

I udviklingen af værktøjet har det været essentielt, at det er intuitivt og nemt at bruge, således at så mange planlæggere som muligt (både med meget og mindre GIS-erfaring) kan anvende værktøjet. Målet er, at PlanCO2 kan blive det redskab, der gør arbejdet med lokalplaners klimaftryk konkret i planlægningen, og kan være med til at vise både bygherre og politikere, hvordan måden, hvorpå vi planlægger, påvirker belastningen af vores klima.
